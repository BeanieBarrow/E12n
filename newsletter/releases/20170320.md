#Programajánló

##Tanulj meg valami újat!

Ebben a hónapban a LibreOffice irodai programcsomaggal kapcsolatos leírásokat és segédanyagokat osztunk meg az Olvasóinkkal.

[Részletes videós tananyag az egyes komponensek bemutatásával, és feladatok megoldásával](https://www.youtube.com/user/fsfhuszabadut/playlists)

##Szabad Szoftver Konferencia

Kikerült az FSF.hu alapítvány által szervezett Szabad Szoftver Konferencia [részletes programja](http://konf.fsf.hu/cgis/ossc/2017/speakers) és [időbeosztása](http://konf.fsf.hu/cgis/ossc/2017/timetable) is a konferencia honlapjára – idén 25 előadással várják az érdeklődőket.

Az egész napos programot kínáló rendezvényen három szekcióban hallgathatnak érdekes szakmai előadásokat. Az előadásokkal párhuzamosan pedig az aulában szabad szoftveres civil szervezetek és a konferenciát támogató cégek kiállítói asztalainál tovább folytatódhat a beszélgetés és a tapasztalatcsere.

Időpont: 2017. március 25.
Helyszín: [Villányi úti Konferenciaközpont, Bp. XI., Villányi út 11-13.](http://villanyiut11.hu/)
A részvétel a látogatók számára ingyenes, de [regisztrációhoz kötött](http://konf.fsf.hu/cgis/ossc/2017/reg?prereg_type=visitor).

##Veletech 2017

A Veletech a Mobilarena és a Prohardver által szervezett esemény, amelynek célja, hogy a látogatók személyesen is kipróbálhassák azokat a telekommunikációs, informatikai és szórakoztató elektronikai újdonságokat, amelyeket a gyártók többek között a barcelonai Mobile World Congress kiállításon mutatnak be. A szervezők célja, hogy az újdonságok iránt fogékony látogatók közvetlenül a gyártóktól, szakértőktől tudjanak kérdezni, tudásukat pedig a szakmai előadásokon is bővíthessék.

* Időpont: 2017. április 8., nyitva 10:00 és 18:00 között.
* Helyszín: Millenáris, B csarnok (1024 Budapest, Kis Rókus utca 16-20.)
* Szakmai előadások, Drónsimogató, Mobilmementók retro telefon kiállítás, VR-szekció, gyerekmegőrző
* Jegyinformáció: a belépő ára 1000 forint, a rendezvény 7 éves kor alatt ingyenesen látogatható. Az online jegyvásárlás hamarosan indul!

[További információk](http://www.veletech.hu/)

#Szabad szoftveres hírek

## Linux Mint 18.2 - mi várható a következő kiadásban 

A Linux Mint fejlesztői csapatának előzetes bejelentése:
A várható fejlesztések a legújabb kiadás, a népszerű nyílt forráskódú operációs rendszer, a Linux Mint 18.2 alatt.

[Részletesen a várható újdonságokról](https://linuxmint.hu/hir/2017/02/linux-mint-182-mi-varhato-a-kovetkezo-kiadasban)

##Három hasznos Firefox kiegészítő

Gyorsabb böngészés, képként menthető weboldalak és egy frissítéseket kezelő kiegészítő került a válogatásba. Ha Firefoxot használsz, ezek érdemes kipróbálni!

[A három hasznos kiegészítő bemutatása](https://itcafe.hu/cikk/harom_hasznos_firefox_kiegeszito/weboldal_mentese_kepkent.html)

#Új szabad szoftver kiadások

##Izgalmas Firefox-újdonság a WebAssembly

A napokban váltott verziót a Firefox, szám szerint az 52-es kiadásra. Fontos biztonsági frissítéseket rejt az új változat, emellett új funkciók is érkeztek.

A Firefox 52 nagy dobása a [WebAssembly](https://webassembly.org) támogatása. Ezzel a webes appok közel valós (natív) sebességgel futtathatók. Mindenesetre egyúttal letiltották a NPAPI (Netscae Plug-in Application Programming Interface) bővítményeket (a Flash maradt, a Java és Silverlight nem), amiket a Chrome-ból 2015-ben, az Operából tavaly tüntettek el, az Internet Explorerben pedig sosem voltak.

* [Minden platformon támogatja a WebAssemblyt az új Firefox](https://itcafe.hu/hir/mozilla_firefox_52.html)

##A The Document Foundation bejelenti a funkciógazdag LibreOffice 5.3-at

A The Document Foundation bejelenti a LibreOffice 5.3-at, az alkalmazás történetének egyik legfunkciógazdagabb kiadását. Az irodai csomag azonnal elérhető Windows, macOS és Linux rendszerekre, valamint a privát felhő számára is.

A LibreOffice 5.3 jelentős lépést képvisel a szoftver evolúciójában: olyan új funkciókat tartalmaz, mint az online felület közös szerkesztéssel, amely növeli az alkalmazás versenyképes pozicionálását, és egyidejűleg fokozatos fejlesztéseket tartalmaz a program megbízhatóbbá, interoperabilisabbá és felhasználóbarátabbá tétele érdekében.

A LibreOffice 5.3 minden területen számos érdekes új funkciót kínál: egy új keresztplatformos szövegelrendező rendszer, amely jelentősen javítja a konzisztens szövegelrendezést számos nyelv és ábécé esetén; újjászervezett Súgó menü új gyorshivatkozásokkal felhasználói kézikönyvekre és közösségi támogató fórumokra; és jobb import/export képességek az új és hagyományos MS Office dokumentumokhoz.

A Writer mostantól támogatja a táblázatstílusokat, így a táblázatokra alkalmazott formázások szerkesztés után is megmaradnak. Az oldalsáv új Oldal lapja lehetővé teszi az oldalbeállítások gyors testreszabását külön ablak megnyitása nélkül. Az új Ugrás oldalra ablak segítségével néhány billentyűleütéssel a dokumentum másik oldalára lehet lépni.

A Calc új alapértelmezett cellastílusokat kínál, a korábbi kiadásokhoz képest nagyobb változatossággal és beszédesebb nevekkel. Az új telepítéseknél az alapértelmezett beállítás a „Helyettesítő karakterek a képletekben” a reguláris kifejezések helyett, a más táblázatkezelő szoftverekkel való kompatibilitás növelése érdekében. Új függvény beszúrásakor egy szöveges keresőmezővel szűrheted a keresett függvényeket.

Az Impressben mostantól azonnal megjelenik a sablonválasztó, hogy gyorsan munkához láthass. Elérhető egy új Diatulajdonságok lap az oldalsávon a diasablon módban.

* [Megjelent a LibreOffice 5.3](http://libreoffice.hu/2017/02/01/a-the-document-foundation-bejelenti-a-funkciogazdag-libreoffice-5-3-at/)
* [A LibreOffice letöltése](https://hu.libreoffice.org/letoeltes/)

#Új játék megjelenések

* [Dirt Rally és Hitman megjelenés, valamint Mad Max leárazás](https://linuxmint.hu/hir/2017/03/dirt-rally-es-hitman-megjelenes-valamint-mad-max-learazas)

#Segíts, ha tudsz!

Ha van egy kis szabadidőd és szívesen segítenéd a szabad szoftverekkel foglalkozó közösségeket, akkor ne tétovázz. Jelentkezz még ma! Nincs más dolgod, csak megírni, hogy mivel foglalkoznál szívesen, vagy hogy melyik közösségben életében működnél közre.

Nem kell programozónak lenned, hogy segíteni tudj! Ugyanúgy szükség van fordítókra, dokumentáció írókra, videósokra, tesztelőkre, marketingesekre, segítőkre és még sok más lelkes emberre... – Vedd fel a kapcsolatot velünk a [Magyar Szabad Szoftver Közösség](https://www.facebook.com/groups/szabadszoftver) Facebook oldalon. Írj egy bemutatkozást magadról, és az általad preferált közreműködési módokat.

Már azzal is segítesz, ha barátaid figyelmébe ajánlod ezt a hírlevelet. Kérjük oszd meg velük ezt a hivatkozásta a Szabad Szoftver és Kultúra Hírlevélre történő feliratkozáshoz http://eepurl.com/cqj9pv

Köszönjük!

