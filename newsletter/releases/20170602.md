# Programajánló

## Tanulj meg valami újat!

# Rendezvények

## Egy nap, ami csak a rendszergazdákról szól: július 21-én SYSADMINDAY! 

Idén is a HWSW-vel ünnepeljük a rendszergazdák világnapját, és a szabad szoftver közösség tagjai is ott lesznek az AnKERT-ben július 21-én. Tarts te velünk te is!

A péntek délután kezdődő esemény változatos programmal vár benneteket. Öt szakmai előadásra számíthattok, ahol kiemelt szerepet kap az IT-biztonság témája, majd Hajós András stand-up comedyje következik. A hagyományoknak megfelelően a tombola sem maradhat el, a standokon pedig ügyességi játékok és IT-kvízek fogadnak.

[A részletes program az esemény weboldalán található meg, ugyanitt tudsz regisztrálni is.](https://rendezveny.hwsw.hu/)

# Szabad szoftveres hírek

## OpenStreetMap

Az elmúlt hónapokban a magyar OpenStreetMap közösség hozzáférést kapott néhány nagyon jó minőségű ortofotóhoz. A koordinált erőfeszítéseknek köszönhetően, jelentősen javult az OpenStreetMap adatok minősége Diósd, Sóskút, Tárnok és Pusztazámor területén. Egyes területeken rendkívül részletes lett a térkép, ez az eddigi műholdképekkel elképzelhetetlen lett volna. Maga a koordináció az [OSM Tasking Manager](http://tasks.osm.grin.hu/) alkalmazáson keresztül történt.

Emellett fontos hír az is, hogy a [DigitalGlobe](https://wiki.openstreetmap.org/wiki/DigitalGlobe) jóvoltából friss műholdképek is elérhetőek az OpenStreetMap térképkészítői számára. Ez néhol hoz minőségi javulást is, de a fő előnye a naprakészsége.

##

##

# Új szabad szoftver kiadások

## Mozilla Thimble

A [Thimble](https://thimble.mozilla.org/hu/) a Mozilla projektje, egy olyan webalkalmazás, mely gyerekjátékká teszi a webes fejlesztés alapjainak megtanulását. Az alkalmazással közvetlenül a weben lehet egyszerű weboldalakat készíteni. Ha rendelkezel Firefox fiókkal, akkor a projektjeidet el is mentheted, és megoszthatod a nagyvilággal. A Thimble nagyszerűsége abban rejlik, hogy a kód változásait azonnal láthatod is, ez kezdők számára hatalmas segítség. A kódtöredékek és az automatikus kódkiegészítés pedig a haladóknak is hasznossá teszik az alkalmazást, CSS stílusok próbálgatására tökéletes. A program ráadásul teljesen magyar nyelvű felülettel is rendelkezik.

## Megjelentek a Linux Mint 18.2 „Sonya” Cinnamon, MATE, Xfce és KDE - stabil kiadásai

A Linux Mint fejlesztő csapata büszkén jelenti be a Linux Mint 18.2 kiadását, amely a Sonya nevet kapta. Ahogy a 18-as kiadás is, a 18.2-es kiadás is az Ubuntu – 2016. áprilisban megjelent – 16.04-es hosszan támogatott (LTS) verziójára alapul. A Linux Mint támogatási modelljének megfelelően ez a verzió 2021-ig kap frissítési támogatást, így a hibajavítások öt évek keresztül lesznek elérhetők ehhez a rendszerhez.
Ez a kiadás tartalmazza a Cinnamon 3.4 és a MATE 1.18 nemrég megjelent verzióit, illetve sok más újdonságot is. A fejlesztők ezzel egyidőben a LMDE 2 „Betsy” tárolóba is feltöltötték a legújabb kiadásnak megfelelő csomagokat, valamint az XApps alkalmazások legújabb verzióját. Ez a kiadás elsősorban a meglévő szoftver-környezet további finomítását hozza el, hogy a felhasználók még kényelmesebben használhassák a Linux Mint rendszert.

[Közös újdonságok](https://linuxmint.hu/sugo/kozos-ujdonsagok-1)
[Cinnamon újdonságok](https://linuxmint.hu/sugo/cinnamon-ujdonsagok-2)
[MATE újdonságok](https://linuxmint.hu/sugo/mate-ujdonsagok)
[KDE újdonságok](https://linuxmint.hu/sugo/kde-ujdonsagok)
[XFCE újdonságok](https://linuxmint.hu/sugo/xfce-ujdonsagok)
[Kiadási megjegyzések](https://linuxmint.hu/sugo/kiadasi-megjegyzesek-1)

[Öreg gépen, pendrive-ról is fut a legbarátságosabb ingyenes oprendszer](http://www.hirado.hu/2017/07/18/oreg-gepen-pendrive-rol-is-fut-a-legbaratsagosabb-ingyenes-oprendszer/)

## A Firefox tovább gyorsult: négy szál

[A Mozilla éppen átszervezi a Firefox kiadási ütemtervét](https://itcafe.hu/hir/mozilla_firefox_kiadasi_ciklus.html), talán ennek is tudható be, hogy a mostani kiadás nem sok újdonságot tartogat a felületen. Az átalakításról dióhéjban annyi mondható el, hogy: „Az átmeneti időszak így alakul: április 18-án a Firefox 54 az Aurorából Beta állapotba került, ahogy eddig is, de a Firefox 55 a Nightly csatornán marad plusz egy ciklusig, így összesen 14 hétig. Ezek után július 12-én az 55-ös verzió egyből a Beta csatornába a kerül. A Firefox 54 ezalatt megkapja a szükséges javításokat, majd a Beta csatornára kerülnek az Aurora felhasználói. Az új feature-ök csak akkor kerülnek a Betába, ha azok elkészültek. Így a termék minősége nem romlik – a fejlesztők reményei szerint.”

Azt fontos hangsúlyozni, hogy a közel 12 éve megjelent Firefox 1.0 után ez a változtatás jelenti a legnagyobb motorháztető alatti átalakítást a böngésző életében.

Hosszú és rögös utat járt be a többszálú Firefox friss stabil verziója. A projektet vezető Brad Lassey visszaemlékezése szerint 8 éve indul a projekt, amelynek befejezéséhez még csak közeledik a fejlesztőcsapat. A teljes átállás nagyjából befejezettnek tekinthető, hiszen a Firefox 54 már nagyon kivételes esetben nem fut több szálon, s a legtöbb felhasználó gépén a felület egy, míg a webes tartalmak négy szálon dolgoztatják meg a processzort. Ezt az értéket a kísérletezni vágyó felhasználók azonban az about:config oldalon megváltoztathatják, így – igény esetén – még feljebb tornászható a párhuzamos végrehajtás. Ehhez a dom.ipc.processCount beállítást kell megváltoztatni, a tartalmi folyamatok számának megadásával. A Firefox már 2016 augusztusa óta, folyamatosan lehetővé, elérhetővé tette a több folyamat használatát a böngészőben, amivel az alkalmazás már jobban kihasználja a modern processzorok által biztosított több processzormagot. Emellett természetesen egy folyamat is egyre több szállal is dolgozik. Például OMTC a kompozitálás kiszervezésére, azaz a WebGL és egyéb komponensek fő végrehajtási szálból történő kiszervezése.

[További részletek](https://itcafe.hu/hir/mozilla_firefox_54.html)

# LibreOffice 5.3.4

A The Document Foundation bejelentette, hogy megjelent a LibreOffice 5.3.4, a LibreOffice 5.3-as sorozatának negyedik javítókiadása.

A részletes változások ([RC1](https://wiki.documentfoundation.org/Releases/5.3.4/RC1)) a Wikiben olvashatóak, az új változat letölthető a [LibreOffice weboldaláról](http://hu.libreoffice.org/letoeltes/?version=5.3.4&lang=hu).


# Játékok

## 

# Segíts, ha tudsz!

Ha van egy kis szabadidőd és szívesen segítenéd a szabad szoftverekkel foglalkozó közösségeket, akkor ne tétovázz. Jelentkezz még ma! Nincs más dolgod, csak megírni, hogy mivel foglalkoznál szívesen, vagy hogy melyik közösségben életében működnél közre.

Nem kell programozónak lenned, hogy segíteni tudj! Ugyanúgy szükség van fordítókra, dokumentáció írókra, videósokra, tesztelőkre, cikkírókra, marketingesekre, segítőkre és még sok más lelkes emberre... – Vedd fel a kapcsolatot velünk a [Magyar Szabad Szoftver Közösség](https://www.facebook.com/groups/szabadszoftver) Facebook oldalon. Írj egy bemutatkozást magadról, valamint hogy milyen közreműködés érdekelne.

Már azzal is segítesz, ha barátaid figyelmébe ajánlod ezt a hírlevelet. Kérjük oszd meg velük ezt a hivatkozást a Szabad Szoftver és Kultúra Hírlevélre történő feliratkozáshoz: http://eepurl.com/cqj9pv

Köszönjük!

