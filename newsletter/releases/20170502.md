# Játékok

## 0 A.D.

A 0 A.D. egy ingyenes, nyílt forrású, ősi hadviselési játék. A 0 A.D. ezen kiadása teljes egészében magyar nyelvű felülettel érkezik. A letöltési és telepítési utasítások Windows, Linux és Mac OS X rendszerekhez is elérhetők. A 0 A.D. ingyenes, és mindig is ingyenes marad.

[Letöltés](https://play0ad.com/download/) (csomagnév: 0ad)

## Flight Gear

A repülés szerelmesei imádni fogják ezt a játékot: [Flight Gear](http://www.flightgear.org/about/) Realisztikus repülőszimulátor, rengeteg géppel és a való világból vett „pályával”.

[Letöltés](http://www.flightgear.org/download/) (csomagnév: flightgear)

## OpenTTD

Az OpenTTD a Microprose Transport Tycoon Deluxe (TTD) játékának nyílt forráskódú, újraírt változata, melyben egy 1950-ben induló szállítmányozási társaság elnökeként nyílik lehetőséged arra, hogy vasúti, közúti, légi és vízi szállítási útvonalak segítségével hozd létre saját szállítmányozási birodalmadat: ha versenytársaid eszén túljárva jobb utas- és áruszállítási útvonalakat létesítesz, 2050-re akár a legkedveltebb közlekedési vállalatot is vezetheted.  

[Letöltés](https://www.openttd.org/en/download-stable) [Bemutató](https://wiki.openttd.org/OpenTTD/Hu) [Leírás](https://wiki.openttd.org/Oktat%C3%A1s/J%C3%A1t%C3%A9k_Kezdete/Hu) (csomagnév: openttd)

## Simutrans

Simutrans egy gazdasági és közlekedési szimulátor, amely nyílt forráskódú, teljesen ingyenes és multiplatform grafikus videojáték.

[Letöltés](https://www.simutrans.com/en/download/) (csomagnév: simutrans)

## SuperTuxKart

A SuperTuxKart egy 3D arcade gokart versenyjáték.

[Letöltés](https://supertuxkart.net/Main_Page) (csomagnév: supertuxkart)

# Programajánló

## Tanulj meg valami újat!

Arra gondoltunk, hogy ebben a hónapban igazán vagány dolgot sajátíts el: a programozást. Választásunk a Python programozási nyelvre esett, amelyet könnyű elsajátítani, rengeteg leírás van hozzá, és milliónyi feladatra fel lehet használni.

[Magyar nyelven elérhető Python könyvek](https://wiki.python.org/moin/HungarianPythonBooks)

[Full Circle magazin - Programozzunk Pythonban](http://fullcircle.hu/category/sorozatok/python-sorozatok/page/2/)

[ELTE Python tankönyv](http://nyelvek.inf.elte.hu/leirasok/Python/index.php?chapter=2)

Természetesen [le tudod tölteni](https://www.python.org/ftp/python/3.5.3/python-3.5.3-amd64-webinstall.exe) a gépedre is (Linuxon a python3 csomag valószínűleg már telepítve van a gépedre), de online is kipróbálhatod:
[Első programodat](https://www.tutorialspoint.com/execute_python3_online.php) az „Execute” gombbal tudod elindítani.

# Rendezvények

## Linux Mint Közösségi munkanap

A szombati napon mesélnénk róla, és el is kezdhetnétek pár olyan aktivitást, amelyekre a leginkább szükség lenne a haza Linux Mint közösség életében. Nem árulunk zsákbamacskát, ezek azok a tevékenységek, amelyeket a Közreműködés oldalon is ajánlgatunk, de úgy gondoljuk, egy közös gyakorlat orientált napon sokkal jobban át tudjuk adni a tudást és helyismeretet szerezhettek a linuxmint.hu oldallal kapcsolatban. Érdekes és sok elfoglaltsággal járó feladat egy disztribúció hazai honlapjának fenntartása. Számos tevékenység van, amiben számítunk a közösség segítségére. Ha van egy kis szabadidőd és szívesen segítenéd a Linux Mint magyarországi közösségét, akkor ne tétovázz. Gyere Te is!

*Időpont*: 2017. május 6. szombat reggel 9-től délután 16 óráig
*Helyszín*: [Millenáris Classic Irodaház](https://www.openstreetmap.org/way/268362233#map=17/47.51057/19.02488) 1024 Budapest Lövőház u. 39. – Ulyssys Kft. negyedik emeleti tárgyalója

[Itt tudtok jelentkezni az ingyenes rendezvényre](https://linuxmintmunkanap.eventbrite.com/?s=75645875)

## Ubuntu Lecture Meetup – Pécs

*Időpont*: 2017. május 5. (péntek)
*Kezdés*: 18 óra
*Helyszín*: Pécsi Tudományegyetem Természettudományi Kar (E/219-es terem)
*Cím*: 7624 Pécs, Ifjúság útja 6.

[További információk](http://ubuntu.hu/node/43131)

# Szabad szoftveres hírek

## Lejárt az Ubuntu 12.04 és a Linux Mint 13 támogatása

Elrepült öt év és lejárt az Ubuntu 12.04 és a Linux Mint 13 (Maya) támogatása, így az operációs rendszert használó felhasználóknak javasoljuk a frissítést az újabb Ubuntu és Linux Mint verziókra.

Adam Conrad [bejelentette](https://lists.ubuntu.com/archives/ubuntu-announce/2017-April/000221.html) az Ubuntu 12.04 (Precise Pangolin) támogatási idejének a végét. Ez azt jelenti, hogy nem kap több javítást, a benne lévő csomagok nem frissülnek a továbbiakban. A jövő héten a csomagok archiválva lesznek, vagyis átköltöztetik az old-releases.ubuntu.com tárolóba.
Ezzel egy időben a Linux Mint 13 támogatása lejárt. A fejlesztők [egy új verzió telepítését javasolják](https://forums.linuxmint.com/viewtopic.php?t=241166), az adatok mentése után.

## Megváltozik a Firefox kiadási ciklusa

Finomhangolja a böngésző kiadási ütemezését a Mozilla – az Aurora nélkül folytatódik a fejlesztés. A finomított folyamatról [itt olvashattok](https://itcafe.hu/hir/mozilla_firefox_kiadasi_ciklus.html).

## Ubuntu 18.04 LTS: A Canonical dobja a Unity-t és visszatér a GNOME-hoz

Igen csak [megdöbbentő](https://insights.ubuntu.com/2017/04/05/growing-ubuntu-for-cloud-and-iot-rather-than-phone-and-convergence/) hír jelent meg a Canonical egyik hivatalos oldalán. Mark Shuttleworth, az Ubuntu és a Canonical alapítója arról számol be, hogy a következő LTS verziótól kezdve már nem öl több energiát a cég a Unity8 fejlesztésébe és visszatérnek a korábbi GNOME használatához. A Unity dobása mellett a cég felhagy még a mobilos törekvéseivel, illetve az évek óta reklámozott konvergenciával is, és a továbbiakban a Cloudra és az IoT-re fog fókuszálni. A hír végig söpört az interneten és elég vegyes reakciókat váltott ki a felhasználókból. Egyelőre több részletet nem lehet tudni, de ez a döntés nagyban befolyásolhatja az Ubuntu jövőjét.

[Hír](http://ubuntu.hu/node/43054 )

# Új szabad szoftver kiadások

## Megjelent az új Firefox: a Quantum-mal gyorsabb és stabilabb

A frissítés alapértelmezetten világos és sötét témákkal, valamint TLS1.3 támogatással érkezik. Megváltozik a fejlesztési és kiadási ütemezés is.
Megérkezett a [tavaly ősszel beharangozott Project Quantum[(https://medium.com/mozilla-tech/a-quantum-leap-for-the-web-a3b7174b3c12), a következő generációs böngészőmotor-fejlesztési projekt első tavaszi virága a „Quantum Compositor”. A Quantum projekt elsődleges célja, hogy a elérhetővé tegye az erős párhuzamosságra és memóriabiztonságra kihegyezett Rust nyelven íródott, fejlesztői állapotú Servo böngészőmotor komponenseit a végfelhasználóknak szánt Firefox böngészőben.
A Firefox e verziójában megújult az engedélykérő és az engedélyek kezelésére szolgáló felület. Ezentúl az engedélyt kérő weboldalon mind ikonnal, mind szöveggel jelzi a böngésző a szükséges engedélykéréseket. A megadott engedélyek későbbi átállításához, csak az Intelligens címsor „i” – információs ikonjára kell kattintani.
A Firefox telepítő Windowson az operációs rendszernek alapértelmezetten megfelelő verziót telepíti – de ez választható. Akiknek régi Firefox-telepítése van Windowson, azok megnézhetik, hogy 64 bites gépükön a 64 bites Firefxot használják-e. Erre a Súgó → A Firefox névjegye ablakban megjelenő verziószám utal: 53.0 (64 bites). Ha nem így lenne, érdemes a 64 bites verziót telepíteni.

[További információk az új asztali és mobil Firefox-ról](https://itcafe.hu/hir/megjelent_az_uj_firefox_a_quantummal_gyorsabb_es_s.html)

## Megjelent az Ubuntu 17.04

Megjelent az Ubuntu legújabb kiadása, az Ubuntu 17.04, fejlesztői kódnevén a Zesty Zapus. Az új Ubuntu ingyenesen letölthető az ubuntu.hu oldal [letöltési szekciójából](http://ubuntu.hu/letoltes). Azok számára pedig, akik az Ubuntu korábbi kiadását használják, a rendszer fel fogja ajánlani a frissítés lehetőségét. A frissítésnél minden adatunk és beállításunk megmarad, egyszerűen a rendszer és az alkalmazások frissülnek az aktuális verzióra.

[Forrás](http://ubuntu.hu/ubuntu1704)

# Segíts, ha tudsz!

Ha van egy kis szabadidőd és szívesen segítenéd a szabad szoftverekkel foglalkozó közösségeket, akkor ne tétovázz. Jelentkezz még ma! Nincs más dolgod, csak megírni, hogy mivel foglalkoznál szívesen, vagy hogy melyik közösségben életében működnél közre.

Nem kell programozónak lenned, hogy segíteni tudj! Ugyanúgy szükség van fordítókra, dokumentáció írókra, videósokra, tesztelőkre, marketingesekre, segítőkre és még sok más lelkes emberre... – Vedd fel a kapcsolatot velünk a [Magyar Szabad Szoftver Közösség](https://www.facebook.com/groups/szabadszoftver) Facebook oldalon. Írj egy bemutatkozást magadról, és az általad preferált közreműködési módokat.

Már azzal is segítesz, ha barátaid figyelmébe ajánlod ezt a hírlevelet. Kérjük oszd meg velük ezt a hivatkozást a Szabad Szoftver és Kultúra Hírlevélre történő feliratkozáshoz: http://eepurl.com/cqj9pv

Köszönjük!

